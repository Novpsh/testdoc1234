רקע – מאמרה של לורה מאלווי בתוך גל הפמיניזם השני
נקודת המוצא לעבודה זו הוא מאמרה של לורה מאלווי – "עונג חזותי וקולנוע נרטיבי" שיצא בשנת 1975. היא  התייחסה לסרטי קולנוע הוליוודים משנות ה40 וה50 של המאה שעברה, מהזרם המרכזי של הקולנוע. באמצעות הפסיכואנליזה של פרויד וממשיכו לאקאן, ירדה מאלווי לעומק הנרטיבים הקולנועיים וחשפה כיצד הם משמרים, באופן שהצופה בלתי מודע אליו, את הסדר הפטריארכלי. פרופסור לורה מאלווי היא חוקרת קולנוע שפעלה בזמן התעוררות הפמיניזם הביקורתי. נשים קיבלו את שוויון הזכויות הפוליטיות וזכות לקניין בגל הראשון של הפמינים, כמה עשורים לפני, אך הפערים החברתיים כלכליים בין המינים נשמרו במידה רבה מאוד. הפמיניזם הביקורתי ביקש לראות ולהראות את המבנים התרבותיים-חברתיים המשמרים את הסדר הקיים. זאת מתוך עניין מחקרי ובכוונה מובהקת לרופף את כוחם של מבנים אלו. ענין ייצוג המין הנשי באמנות ובתרבות העסיק היווה חלק מהפמיניזם הביקורתי. נכתבו אז מאמרים חשובים שהדגימו איך התרבות והאמנות משמרות מצב שבו הנשים משמשות אובייקט להסתכלות עבור המין הגברי. ג'ון ברגר במאמרו "דרכי ראייה",  מתייחס לשוני בתפיסה החברתית של נוכחות גבר או אישה. הגבר נמדד בפוטנציה שלו, במסוגלות ובכח שיוכל להפעיל על הזולת, ואילו נוכחותה של אישה מבטאת את יחסה לעצמה, את הדברים שאפשר או אי אפשר לעשות לה. כל מאפייני הנראות של האישה – ממחוות גוף ודעות ועד לבגדיה, כל דבר שהיא עושה או לא עושה, משוייכים להוויתה. שנשים נתונות למבט ולצפייה, וגברים רשאים לבחון אותן. כדי לעמוד ברף החברתי נשים התרגלו לצפות בעצמן. לורה מאלווי רואה את המבט על דמות האישה בקולנוע כנוטה לסקפופיליה  שהיא הפקת עונג מיני מהסתכלות על מושא שאינו בעל בחירה אם מותר לצפות בו או לא.ברגר מביא סיפורים מיתיים וייצוגים שלהם באמנות חזותית, בהם מושרשים היחסים בין המינים. בסיפור הגירוש מגן העדן חווה נענשת דווקא בשעבודה לאדם, שמקבל מעמד מורם ממנה. בציורים רנסנסיים הסיפור הונצח ברגע הבודד שבו אדם וחווה ניצבים עירומים מלבד עלה התאנה. בהמשך עם חילון האמנות, עירום הוצג בהקשרים נוספים אבל כך או כך,  דמות האישה, מביעה מודעות לעין שצופה בגופה העירום. תופעה נוספת אליה מתייחס ברג'ר היא ציור האישה המתבוננת בעצמה בראי, כסמל לרהבתנותה. כך האחריות להחפצת האישה הוסטה אליה עצמה. צעד נוסף בהיסטוריה של המבט הגברי מסומל על ידי פריס במיתולוגיה היוונית שמכריע מי מבין האלות היא היפה ביותר, ומזכה אותה בפרס. אפשר לראות את תחרויות היופי כייצוג של אותה התופעה. ברג'ר מתייחס למושג "עירום" אשר באנגלית יכול להקרא nude או nakedness כאשר כל אחד מהמונחים נושא משמעות מסויימת. ההבדל בין המילים תלוי בקיומו של הצופה (במקרה של nude) או היעדרו (nakedness). עירום נשי באמנות הוא nude, הגוף "נלבש" כתחפושת ומיועד להיראות. ברגר מביא את הציור של ברונזינו "אלגוריה של זמן ואהבה" ומדגים באמצעותו את האופן שבו העירום נועד להסתכלות. ונוס מנשקת את קופידון אך מנח גופה כלל לא מותאם לפעולה זו, אלא מניח לצופה להתבונן בו בעוד שהיא מסיטה מבט. גם החוסר בשיער הערווה במסורת ציורי השמן האירופית מצביע על היחס לאישה כאובייקט נוי ולא יצור בעל און משלו. אם ישנו מאהב בסצינה המצויירת, תשומת לבה של האישה תוקדש כמעט תמיד לצופה.  בקולנוע הוליוודי, לעיתים קרובות נראה מיזוג בין מבט הצופה למבט הגבר שבתוך הנרטיב כלפי האישה המשמשת כאובייקט להסתכלות.לא בכדי עושה מאלווי שימוש בתאוריה הפסיכואנליטית, שנגדה טענות על נקודת מבט פאלוצנטרית מובהקת. מאחר ואין דרך להשתמט מהשפה והמבנים החברתיים (שבהם מושרשת אפליית הנשים), מאלווי בוחרת להשתמש באותה שפה פטריארכלית ובכלים שהיא מספקת, כדי להתבונן אל תוכה ולראות אילו תבניות קולנועיות יצרה.   מאלווי מתייחסת לקולנוע כמדיום שבכוחו ליצור עולם ובו סדר קיים, כאשר עבור הצופה סדר זה מוחדר באופן לא מודע כמובן מאליו. בשנות כתיבת המאמר התפתחויות טכנולוגיות כלכליות הרחיבו את הקולנוע מתעשייה יחידנית (הוליווד) למדיום שגם אמנים ואנשים פרטיים בעלי ממון יכולים ליצור באמצעותו, וכך התהווה זרם אלטרנטיבי. מאלווי רואה בכך הזדמנות לתגובת נגד ל"מיינסטרים" ושבירת הסדר המובן מאליו שמובנה בתוכו. 
מה יוצר את אותה היקסמות בצפייה בסרטים? לטענתה, שפת תשוקה פטריארכלית המכילה בתוכה כמה מנגנונים פעילים – עונג סקופופילי; חוויית שכיחת העצמי וכינון האגו מחדש תוך הזדהות עם הדמויות הקולנועיות; ועוד - עונג וסיפוק שנובעים מתהליך שבו מתח ופתרון. המתח נובע מניצול של חרדת החוסר הבסיסית של הסובייקט, שהוא גבר, ופתרון הבעיה נעשה באמצעות שליטה והכנעה של ה"אחר" ,האישה. 
סקופופיליה היא מושג שפרויד התייחס אליו בכמה ממאמריו לפי פרויד, האפשרות להתענגות מינית מהסתכלות, בלי גירוי של אזורים ארוטוגניים, קשורה ביחסי הכוחות שנוצרים בין המביט למובט. המביט הוא פעיל ומושא ההסתכלות הסביל משמש כאובייקט. הקולנוע מיועד לצפייה מעצם הגדרתו, אבל בו בזמן הוא מספק חוויה מציצנית – בתוך אולם חשוך נוכחות הקהל מוסתרת ממודעותו של הצופה היחיד, והוא נמצא מול מסך מואר שבו מתרחש "עולם" שאדיש לו. 
מאלווי גם מזכירה את שלב המראה של לאקאן ובהמשך מקבילה את התהליך שעובר האגו באירוע זה לכינון האגו אל מול סרט הקולנוע. כאשר הילד מתבונן במראה ומזהה את עצמו לראשונה, הוא חווה סיפוק מההבנה שהוא - הוא הגוף השלם הניבט אליו. זאת בניגוד לחוויה הפנימית של הימצאות בגוף, שאין בה אחדות כזו. החוויה העוצמתית של קולנוע משכיחה מהצופה את עצמו והוא מזדהה עם הדמות שעל המסך. יחד עם שמחת הגילוי של הפעוט, נשמר הפער בין שני ה"עצמי", ומה שמאלווי מכנה "זיהוי/ טעות-בזיהוי, והזדהות... מערכת יחסים ארוכה של רומן/ רמייה, בין הדימוי ובין הדימוי העצמי".  
האישה מתפקדת בקולנוע המדובר כאובייקט להסכלות, ולעיתים קרובות הופעתה יוצרת הפרעה בקצב ההתקדמות הסיפורית, כדי לאפשר לצופה להשתקע בהיקסמות האירוטית. דמות האישה משמשת אובייקט אירוטי עבור הצופים וגם בשביל הדמויות הגבריות שבעלילה, ולעיתים באופן סימולטני. למשל בפתיחות הסרטים "רק למלאכים יש כנפיים" ו"להחזיק ולאבד".  מאפייני האישה כסבילה והגבר כפעיל תקפים גם באשר להתפתחות העלילה. האישה מעוררת או מייצגת דבר מה שמשפיע על הגבר, אבל הוא זה אשר עושה פעולות ומפתח את הסיפור. 
הגבר הוא מניע העלילה ומרכז הסיפור, וכך הצופה מזדהה עמו. הגיבור הוא גבר אידיאלי ושלם על גבי המסך, תנועות המצלמה והעריכה מאחורי הקלעים מחזקות רושם זה. הצופה מביט בו ומרגיש את אותה ההזדהות שמופיעה בשלב המראה. למול זאת, אותה אישה מרשימה, שנראתה בפתיחה של שני הסרטים שהוזכרו ("רק למלאכים יש כנפיים" ו"להחזיק ולאבד") מתאהבת בגיבור. אז היא מאבדת את אונה שלה, וגם את רצונה העצמאי, והופכת לרכוש של אותו גיבור אידאלי. הצופה שבשלב זה בעלילה מרגיש מזוהה עם הגיבור, משעבד גם הוא את דמות האישה. 
לפי מאלווי, המנגנון הפסיכולוגי השלישי שפועל על הצופה הוא חרדת הסירוס ופתרונה. קיום האישה (חסרת הפין) מעורר את החרדה, וכדי להתגבר על הבעיה הקולנוע פונה לשתי אפשרויות – אחת נרטיבית ושניה אופן הצגה פטישיסטי. הדרך השנייה תעשה באמצעות העצמת יופי האישה בצילום והתמקדות בחלקי גוף נפרדים שלה - כך היא לא נחווית כיצור אנושי שלם ונותרת אובייקט להסתכלות שאינו מעורר איום. הפתרון דרך הנרטיב הוא סאדיסטי במהותו. הוא כולל פיזור המסתורין מעל דמות האישה ואז ענישה, הצלה או ביזוי שלה. אחת מהדוגמאות שמאלווי מביאה היא הסרט "ורטיגו" של היצ'קוק שבו מתקיימים שני הפתרונות לחרדת הסירוס, ויותר מכך, הם ארוגים זה בזה. 
סוגי המבט של מציצנות והיקסמות פטישיסטית הופכים תחת ידיו של היצ'קוק לחלק מרכזי ומודע בסרט. המציצנות של הגיבור פרוגסון במדלן, ואי הנוחות שהוא חווה עקב כך, נעשים גם חלק מחוויית הצופים באולם. בהמשך, אובססיביות ופטישיזם כלפי דמות האישה מתגשמים בתוך העלילה. פרוגסון מפציר בג'ודי להתאים את עצמה לדימוי של מדלן שאותה איבד, עד לפרטי פרטים. לבסוף מתעמת הגיבור עם ג'ודי על הסוד ששמרה ממנו, אז היא מתה ובכך נענשת. 
מאלווי מביעה תקווה שבאמצעות ההבנה של מנגנוני העונג האלה, הפועלים עלינו ומשמרים כללים חברתיים אובססיביים, נוכל "להרוס את העונג" ולצאת מהתבניות. 


אילוף הסוררת ו״עשרה דברים שאני שונאת אצלך״- מבט מגדרי מעודכן של הקולנוע על המחזה או אריזה יפה?
בפרק זה אני ניגשת לבחון באיזה אופן ועד כמה הצליחה הוליווד להיחלץ מאותם כללים מעוותים שמאלווי האירה במודעות. ארצה להבין את הפרשנות העדכנית של הוליווד, לעלילה שבמובהק מציבה את האישה בעמדת ארורה שצריך "לארגן מחדש" לנוחות הכלל.			
המחזה הקומי מאת שייקספיר, "אילוף הסוררת", נכתבה בסוף המאה ה16 ובו אכן מתואר אילוף של אישה על ידי בעלה. פטרוקיו שומע על האישה העשירה קתרינה (הסוררת) ממחזריה של אחותה הצעירה – ביאנקה. אביהן של ביאנקה וקתרינה (בפטיסטה) ירשה לאחות הצעירה להנשא רק אחרי שהבכורה תעשה כן, ולכן לוצ'נטיו מוצא דרך חשאית להתקרב אל ביאנקה – הוא מתחפש למורה ללטינית. פטרוקיו מחליט לשאת את קתרינה ללא הסכמתה ולוקח אותה לביתו. כאשר היא נופלת לבוץ הוא מותיר אותה שם, הוא מונע ממנה שינה ואוכל וכל זאת בטענה שהוא רוצה את הטוב ביותר עבורה. לבסוף מצליח פטרוקיו להכניע את כלתו והיא מצייתת לו. היא אף מוכנה להסכים עמו שהשמש היא הירח והלילה הוא יום. סיפור האהבה בין ביאנקה ללוצ'נטיו ותהליך הכפפתה של קתרינה לבעלה מסופרים במקביל והמחזה מסתיים במשתה הכלולות של ביאנקה ולוצ'נטיו שבו נוכחות כל הדמויות. אז קתרינה מדברת בפרהסיה על חובותיה של רעיה. 
מוניק פיטמן רואה את המחזה באופן עמוק יותר מקומדיה רנסנסית שמשקפת את בעיות המגדר בתקופה. בעיניה העניין האמיתי של שייקספיר בכתיבתו, הוא העיסוק בזהות האינדיבידואל - מה הן האפשרויות לבנייתה ופירוקה מול החברה . היא מדגימה זאת במאמרה באמצעות סצינה מהמחזה, שנראית שולית במבט ראשון, ומתרכזת בכריסטופר סליי. סליי הוא שיכור בן המעמד הנמוך  שבמהלך היתולי נלקח לבית אציל וחופש בעצמו לבן אצולה. סליי מתעורר בחדר מהוגן ומוצא עצמו לבוש כלורד. הוא נוקב בפרטים גיאוגרפיים, במקצועו ובהשכלתו כדי לבסס את תחושת העצמי שלו ככריסטופר סליי שמוכר לו. אולם לאחר שכנוע נוסף מהזולת, סליי מתחיל לפקפק בזהות זו. אופן דיבורו משתנה מיום יומי לשירתי והוא "מודה" שאיננו כריסטופר סליי הפחח, אלא הוא אדון. סצינה זו מעלה את השאלה מהי זהות האינדיבידואל? מהו אשר יוצר אותה - האם היא ניתנת לפרט על ידי החברה או שיכול האדם לבחור בעצמו את זהותו. והאם היא כה גמישה שבכוח שפתי בלבד אפשר לשנותה? 
שאלת הזהות עולה גם מהטיפול של המחזה בתפקידי הגבר והאישה. בקריאה הזו של המחזה, אפשר לראות ספק שמטיל שייקספיר בשוני הבראשיתי בין המינים, וכיצד מתקבל בחברה סובייקט (קתרינה) שאינו עונה על דרישות התפקיד המגדרי שלו. גם באופן הצגת הדמות לקהל נעשה מהלך של הבנייה זהותית דרך החברה – ראשית מסופר על קתרינה דרך דמויות אחרות שהיא נציגת הגיהנום, מקוללת ועוד, בעוד שבהופעתה היא אינה מצדיקה כינויים אלו. רק בהמשך, במערכה השנייה, קתרינה נראית כאגרסיבית גם מול הקהל. השתלשלות היחסים בין פטרוקיו לקתרינה היא למעשה הליך שינוי הזהות של קתרינה שנכפית עליה. פיטמן מרחיבה עוד את השיח בשאלה מהי האובייקטיביות שברשותה לקבוע זהות? האם בהיפוך שמות השמש והירח יתהפכו גם זהותם? ודאי שלא, ואם כך אולי גם ב"כניעתה" של קתרינה היא עוד בעלת זהותה הפנימית ופשוט משחקת את תפקיד המאולפת. 
אותה שאלת זהות, כשבאה לידי ביטוי בסרט "עשרה דברים..", מקבלת תשובה קלילה ומידית יותר בעיני פיטמן. העלילה עוברת התאמה לתוך תבנית של סרט תיכון אמריקאי טיפוסי, שבו מעמדות חברתיים בתוך בית הספר מייצגים את המעמדות בכלל החברה שבמחזה. קמרון (לוצ'נטו) הוא תלמיד חדש בבית הספר שמתאהב בביאנקה. קאט (קתרינה) היא נערה פמיניסטית שמתנגדת לנורמות חברתיות ומתנהגת בצורה בלתי מרצה, והסיבה לכך היא טראומה שהיא עברה במפגש מיני עם ג'ואי, ה"חתיך" של השכבה. ביאנקה היא אחותה הקטנה והמקובלת שאביה מונע ממנה לצאת לפגישות עם נערים מהחשש שתכנס להריון. קמרון, כמו במחזה, מלמד את ביאנקה צרפתית כדי לבלות עמה זמן משותף. הוא גם משכנע את פטריק (פטרוקיו) יחד עם חברו (הדמות המקבילה למשרתו של לוצ'נטו) לחזר אחר קאט, כדי שאבי השתיים יתיר לביאנקה לצאת ולהיפגש איתו. 
בסצינת הפתיחה, קמרון מקבל הסבר על המעמדות החברתיים בתיכון שאליו הגיע, ונראה לרגע שיש לו עצמאות בבחירת זהותו מאחר והוא עדיין "מחוץ למשחק", לצד ההבנה שמדובר בעולם שבו הלחץ החברתי על קביעת זהות הוא אדיר. כך מובעת כאן השאלה הזהותית של שייקפיר, אבל במהירות הסיפור ממשיך בנינוחות יתרה וקמרון משתלב ב"תפקיד" המיועד לו. 
האקספוזיציה של הסרט מבססת את דמותה של קאט. דרך הזולת אנו למדים שהיא עוינת -  מסיפורי עבר שעולים (למשל כשהיא מגיעה לחדר המנהלת) וגם כשמנסים קמרון וחברו לשכנע נערים משולי החברה לצאת איתה כדי להגיע לביאנקה.  אלו מבהירים את יחסה העוין לגברים ובצפייה עולה לרוב התחושה שהיא צודקת והעולם טועה, עד הסצינה שבה המורה האפרו-אמריקאי לספרות מוכיח אותה על כך שבתלונותיה הפמיניסטיות היא שוכחת שהיא עצמה פריבילגית - בת למעמד כלכלי חברתי גבוה ולבן. 
קאט אמנם מחזיקה בדעות פמיניסטיות, ומגלמת את ערכיה במבט ראשון, אבל עם התקדמות העלילה (ומערכת היחסים עם פטריק), נוכחת יותר ויותר הפגיעות שלה שמקושרת באופן חוזר ונשנה אל המיניות שלה. אחד מהמפגשים הראשונים עם פטריק מתרחש בהופעה שקאט נמצאת בה ופטריק מחפש אותה אותה בקהל. אז המצלמה מראה את קאט רוקדת, מרוכזת במוזיקה ובהנאה שלה ולא שמה לב שפטריק מסתכל עליה. הצילום בתקריב של הבעת פניו של פטריק מול קייט הרוקדת בשחרור/ ארוטיות מביא את הצופה להזדהות איתו ולהציץ על קאט גם כן. כך אופן הצגתה (בצילום ובבימוי) מחזיר את קאט להיות אובייקט מיני עבור הדמויות הגבריות בעלילה ועבור הצופים, באותה תבנית סקפופילית שעליה כתבה לורה מאלווי. 
דוגמא נוספת וחשובה היא סצינה שבה קאט משתכרת במסיבת בית, עולה על שולחן ורוקדת ריקוד מיני מול קבוצת נערים, ביניהם ג'ואי ופטריק. המצלמה נעה סביב קאט בשלל זוויות והעלילה מושהית ליותר מדקה. גם כאן אפשר לראות את התבנית שעליה הצביעה מאלווי - עצירת הנרטיב לכבוד היקסמות אירוטית (@עמ' 125).פיטמן כותבת על התבנית האישיותית שמיוחסת כך לקאט ולנשים – מתחת לפני השטח היא כמו "כל" נערה, חפצה למלא מקומה כאובייקט של מיניות ותשוקה. היא גם מצביעה על הסצינה הזו כפתח המאפשר דיון בשאלת הזהות של שייקספיר, אולם הפתרון שמציע הסרט מיד מחזיר את העלילה לקונפורמיות – פטריק מציל את קאט מההשפלה הפומבית. קאט מרגישה איתו בנוח וכשהוא מסיע אותה לביתה היא מביעה רצון לנשק אותו והוא דוחה אותה, מתוך מה שנראה כדאגה לשלומה. כך קאט סופגת השפלה נוספת. אפשר לראות ביוזמה הזו של קאט ניסיון של הדמות הנשית להוביל את הסצינה, נסיון שנבלם ונגמר בדחייה
לעומת טענותיה של פיטמן והקריאה ה"מאלווית", מייקל פרידמן רואה את "10 דברים שאני הכי שונאת אצלך" דווקא כפמיניסטי. אפשר להטיל ספק בנרטיב כאפשרות להצגה פמיניסטית, שכן העלילה מגוללת על ידי הגברים בפעולות, ואילו הנשים בעיקר נענות או מסרבות להצעותיהם.  ובכל זאת – פרידמן רואה ב"10 דברים.." הצגת תהליך שעוברת קאט, באופן גלוי יותר בתסריט ובגרסה מוקדמת יותר של הסרט. קייט הופכת מפמיניסטית בת הגל השני אל פמיניסטית מהגל השלישי.
בנקודת הפתיחה של הסרט ועד לחציו השני, דעותיה הפמיניסטיות של קאט כרוכות בעוינות כלפי גברים ודחיית המיניות שלהם. היא נראית כסטריאוטיפ של הפמיניסטית הלבנה מהגל הראשון. העימות עם המורה לספרות (שהוזכר בפרק זה) מחזק את אותו דימוי. חלק מהדרך לאפיין את קאט הוא השוואתה לאחותה הקטנה, ביאנקה. לביאנקה חשוב מאוד לשמור על מעמדה הפופולרי, ולעמוד בסטנדרטיים חברתיים, ולעומתה קאט לא מייחסת חשיבות לתדמיתה בעיני החברה, ולא חוששת להתנהג באופן בלתי מרצה ועוין. התקשורת הראשונית של קאט עם פטריק נותנת אות נוסף לאפיונה כפמיניסטית מהדור הישן  - הוא מתחיל איתה שיחה ושואל לשלומה, היא עונה לו שהיא מזיעה כמו חזיר. קאט נמנעת מהמבט הגברי באמצעות החבאת מאפיינים "נשיים" מושכים במראה ובשיח, והבלטה של מאפיינים הפוכים. 
בשיחה בין האחיות מתגלה הסיבה הנרטיבית לגישה של קאט. היא מספרת לאחותה את ההיסטוריה שלה עם ג'ואי - בכיתה ט' היא הלכה בתלם החברתי ולכן קיימה יחסי מין איתו. אז הבינה שזו הייתה טעות בשבילה, וכתוצאה נדחתה בצורה מכוערת. בעיני פרידמן, השיחה הזו מסמנת אבן דרך בהתקרבות בין השתיים, ובאיחוד הנשי שאליו מכוון הסרט. 
הגל השלישי של הפמיניזם מאופיין ב"שחרור" מאידאל האישה של הגל הראשון ורצון להרחיב את הזהויות שיכולות להשתתף בשיח הפמיניסטי. במקום לזרוק את החזיות והשפתונים, הפמיניסטיות של הגל השלישי מאמצות אותם מחדש, בתור סובייקט בעל בחירה חופשי. מזוהה עם הגל הזה תנועת ה"ריוט גירל" –  היווצרות של להקות פאנק נשים ברחבי ארה"ב שהופיעו על הבמות כאקט של הבעה עצמית חופשית וחזקה.
את המשיכה של קאט לפמיניזם מהגל השלישי, מייצגת המוזיקה בסרט. הסצינות שבהן היא מאזינה למוזיקה, אזכור של להקות שהיא אוהבת כמו Bikini Kill והסצינה בהופעה, נותנות מושג רב בנוגע לטעם המוזיקלי שלה ומקשרת אותה לתנועת ה"ריוט גירל"
בשיחה עם פטריק, מכריזה קאט לראשונה בסרט על רצונה להקים להקה גם כן. פטריק בהמשך קונה לה גיטרה. פרידמן רואה בקבלתה של קייט את הגיטרה סימבול לקבלתה את דרכן של הריוט גירלז. לצד היקשרותה לפטריק, קאט עושה דברים שלא הייתה עושה בחלק הראשון של הסרט, למשל בהליכה לנשף של בית הספר. בכך היא "מתקרבת" להתנהגותה של ביאנקה. לצד זאת ביאקנה נעשית מודעת יותר לשטחיות של ג'ואי המחזר אחריה, ועושה בחירות חדשות ומפתיעות. היא סותרת לו ומעמידה אותו על מקומו ביחס להתנהגותו כלפי אחותה, כלפי קמרון וכלפיה עצמה. כך ביאנקה מאמצת מהתנהגות אחותה. הסרט מסתיים ואיתו התהליך של השלמה וקירוב בין האחיות ובין השקפתיהן שבראשית הסרט עמדו בניגוד נוקשה. כך מתגבשת גישה המכילה את הסתירה בחיי פמיניסטית מהגל השלישי - קבלת רצון האישה להשתתפות בחברה, שאינה מתוקנת, מבלי לוותר על עקרונות פוליטיים.
פרידמן אם כן מציע קריאה מרעננת לסרט, ואף די משכנעת בכוונות של התסריט. עם זאת, ישנם מופעים בסרט שלא זוכים ליחס במאמר, ומקשים על קבלתו כמעודד פמיניזם. אלו הן הסצינות שעושות קישור מובהק בין מיניות האישה להשפלות שהיא עוברת, ואופן ההצגה של אותן סצינות, ש"אוהב" להביט על האישה באופן חיצוני וארוטי. "עשרה דברים.." מנסה להתקרב לנקודת מבט של נערה ולהציג פמיניזם, אבל לא מצליח להימלט מהמבט הגברי ומהסיום הצפוי.






















הוליווד מנסה להתייחס לנשים כגברים
בפרק הזה אבחן שני סרטים הוליוודיים ששייכים לסוגת הקומדיה הרומנטית, ולא לוקחים כמובן מאליו את החלוקה הקבועה בתפקידים הראשיים בין תפקיד אקטיבי שממלא הגבר, לבין תפקיד פסיבי שממלאת האישה. הראשון הוא "נוטינג היל" שזכה להצלחה מסחרית וביקורות משבחות (בוים ע"י מישל רוג'ר ויצא בשנת 1999), והשני הוא הסרט "הכי מתוק שיש" שבו הומור גס ובוטות, שלא התקבלו באהדה בקרב מבקרי הקולנוע (בוים ע"י רוג'ר קומבל ויצא בשנת 2002).
"נוטינג היל" כצפוי מתרחש בלונדון בשכונה נוטינג היל, שמצויירת כמעין כפר ידידותי וקהילתי שבו אנשים פשוטים מנופפים זה לזה ברחוב. גיבורי הסרט הם אנה, כוכבת הוליוודית, ווויליאם האנגלי, שלו חנות ספרי מטיילים שכונתית ודי כושלת. כבר הידיעה על מעמדם החברתי של זוג הגיבורים, שמוצג בפתיח הסרט ובאקספוזיציה, מראה מאזן כוחות שבו אנה עליונה. 
הפתיח מציג את אנה ומלווה בשיר "She" ששר אלביס קוסטלו. מילותיו מתארות את אותה אישה מסתורית ובלתי רגילה, שבכוחה לגרום אושר ועצב. אנה מוצגת בחיי הכוכבנות הזוהרים שלה, כאשר רוב התצלומים הם תקריבים בהילוך איטי. היא נראית בזמן צילומי סרט, בהקרנות בכורה כשפלאשים של מצלמות מאירים אותה, בתמונות סטילס של שערי מגזינים המופיעות זו אחר זו. היא מחייכת וקורנת, או רצינית בתפקידה, לא מסתכלת ממש אל המצלמה. במעבר לסצינה הראשונה, התמונה של אנה הולכת ונעלמת בזמן הופעתו של וויליאם על המסך. דמותו קטנה ממנה והם פונים זה אל זו בסופר-אימפוזיציה שמרמזת על העתיד לבוא. אין ספק שהצגתה הראשונית של אנה מענגת את העין. היא "דבר אשר יפה לראותו" אך גם ניכר כי היא אישיות מצליחה, עוצמתית בפני עצמה ושמחה.  
אנה היא אמנם הכוכבת אבל וויליאם הוא מספר הסיפור. מיד לאחר הפתיח נשמע קולו בvoice over"" והנרטיב ממשיך ללוות אותו בעוד שאנה נכנסת ויוצאת ממנו, לעיתים באופן בלתי מובן או פוגעני. במאמר " The Cinderella Complex: Word embeddings reveal gender stereotypes in movies and books", הכותבים מנתחים באמצעות המנגנון השפתי אלפי סרטים וספרים, ומוציאים מתוכם את התפקידים המגדריים המקובלים בנרטיבים. הם מצאו שדמויות הנשים הן חברותיות ומשפחתיות, ואילו גברים הם בעלי כשרון, יכולת פעולה עצמאית, יוזמה, החלטיות, ומכווני עבודה ותחרותיות. וויליאם אחר מאוד מהגבר הטיפוסי הזה. כבר ב"voise over" הפותח, הוא מספר על כך שאשתו עזבה אותו לטובת גבר אחר "שנראה בדיוק כמו האריסון פורד". באופן זה הוא מודה בפגיעותו מול הצופה, בהמשך גם מול אנה ומול חבריו. לעיתים קרובות הוא נראה מגושם מול אנה, ונאלץ להיות פסיבי במערכת היחסים הנרקמת ביניהם. עם זאת, החוזקה של ויליאם מתגלה בקשרים הטובים שהוא הצליח ליצור. מודגשת השייכות שלו לנוטינג היל כבר מהאופן שבו הוא מספר על המקום בפתיחה, וכן הקרבה שלו למשפחה ולחברים. לעומת אנה הוא מצטייר כטיפוס "ביתי", ונראה מתאים יותר לתפקיד הנשי הסטריאוטיפי. 
החל מפגישתם הראשונה, היוזמה של אנה היא זו המכתיבה את היחסים בין השניים. הם נתקלים זה בזו ברחוב, וויל שופך בטעות מיץ תפוזים על החולצה של אנה והם הולכים לביתו שמעבר לכביש כדי שתוכל להחליף בגדים. ברור שוויל מוקסם ממנה, הוא מציע לכבד אותה במגוון דברים, והיא מסרבת לכל. היא יוצאת מביתו, אך חוזרת מכיוון ששכחה דבר מה, אז היא מנשקת אותו ומציינת שרצוי שלא יספר על כך. אנה היא מחזיקת היוזמה והכח – היא זו אשר מגיעה והולכת מלונדון, והפגישות של השניים נקבעות בהתאם ללוח הזמנים הצפוף שלה. במבט ראשון, דמותה של אנה נראית כ"גיבור" טיפוסי, וזהו חידוש מרענן. היא אישה חזקה ומורכבת, שלא מרצה את הגבר שבו היא מעוניינת, והדברים נעשים בדרך הנוחה לה. היא קרייריסטית ומרוכזת בעצמה אבל לא מתנשאת, והאהבה שלה כובשת. עם זאת, קשה לראות את כלל הפעולות של אנה כנובעות מחירות, בעיקר בזמנים שבהם היא לא מגינה על וויל. בגלל הפחד שלה מחשיפה ורצונה לשמור על מעמדה ושמה הטוב, אנה נעשית אצורה וחסרת תושייה. למשל במקרה שבו וויל מלווה את אנה לחדרה אחרי שאכלו יחד ארוחת ערב, ושם הם נתקלים בבן הזוג של אנה – ג'ף, שוויל כלל לא ידע על קיומו. ג'ף, הכוכב ההוליוודי, מסיק שוויל הוא מלצר משירות החדרים, ומתייחס אליו כך. אנה לא ממש פועלת כדי לשפר את המצב, ווויל בתחפושת המלצר שנכפתה עליו עוזב ומותיר את השניים בחדר המלון היוקרתי.
פעם אחת בלבד עומד וויל על הגבולות שלו, וכך מביא את אנה לומר את המשפט המוכר שבאמצעותו היא מפוגגת את המסתורין מעליה:
"I'm just a girl standing in front of a boy, asking him to love her." 
הנסיון להפוך את התפקידים השגורים, יוצר אפשרות ביניים מעניינת שבה שני הגיבורים הם דמויות מורכבות ובעלות רבדים. החברה שסובבת אותם היא אותה החברה שמשפילה נשים על רקע המיניות שלהן, ומקדשת את האהבה ההטרוגנית ואת הנישואין. בסיום הסרט אנה מחליטה להשאר באנגליה עם וויל. לאחר מכן מופיע רצף של שוטים על רקע אותו השיר שבפתיחה, שמקצרים את המשך הסיפור - הם מתחתנים, וויל מלווה את אנה לפרמיירה ולבסוף בין ילדים ואמהות נראים הזוג – הוא קורא ספר והיא בהריון. בהסתכלות מהפריזמה של מאלווי, סיום הסרט מהווה פתרון לחרדת הסירוס – האישה ממלאת את התפקיד המיועד לה, אבל אפשר לראות סיוג קל לכך באזכור חייה הכוכבניים, שבהם וויל משני לה ומלווה אותה.
לעומת "נוטינג היל", הסרט "הכי מתוק שיש" הוא קומדיה רומנטית וולגרית יותר ואלגנטית פחות. היא נוטה להומור בוטא שאופייני יותר לקומדיות שמתרכזות בקבוצת גברים חברים, כמו למשל הסרט "אמריקן פאי" שיצא בשנת 1999. כריסטינה, הדמות הראשית, עוברת לצד שתי חברותיה מסע מגוחך שבו אישה נועזת שלא מתאימה לסטריאוטיפ ההוליוודי ורוצה להיות תמיד בשליטה, מגלה שהיא אוהבת מישהו ויוצאת מגדרה כדי למצוא אותו. 
הפתיח מוצג בצורת ראיונות עם חמישה גברים שמתבקשים לספר על כריסטינה. תגובותיהם נעות בין תסכול וזעם לשיברון לב פתטי, וכך מתחיל ביסוסה של כריסטינה כאישה ה"משחקת" בגברים, שלא אכפת לה מרגשותיהם ורק רוצה להנות. אחד המרואיינים שמניח שכריסטינה היא לסבית כי לא רצתה לשכב איתו, מוכה באלות על ידי קבוצת נשים בתגובה לאופן שבו הוא מתבטא. כריסטינה עצמה מופיעה לראשונה כשהיא רוקדת לצלילי השיר "Sexual Revolution" של מייסי גריי. היא לבושה בחולצת בטן ומכנסיים צמודים, ומצולמת מקדימה ומאחורה.
בדקה החמישית של הסרט אנו לומדים על השקפת העולם של כריסטינה וקורטני חברתה הטובה בנוגע ליחסים עם בני המין השני. הן מעודדות את חברתן הפגועה ג'ין (שבן זוגה נפרד ממנה) להתגונן מהמין הגברי - להציב גבולות, לא להיחשף ולא להראות פגיעות. הרצון של כריסטינה להיות בשליטה על המין השני ולהפגין כח, מופיע כאקט בסצינה הבאה, שמתרחשת במסיבה במועדון. כריסטינה חופנת ישבן של בחור שעובר לידה כדי לשדך אותו לג'ין, ולהפתעתה נתקלת במורת רוח והתנגדות. 
בהמשך קורטני, משכנעת את כריסטינה לצאת למסע כדי למצוא את אותו הבחור, שמו פיטר, שבו היא התאהבה למרות "תורת" אי ההיקשרות שלהן. הן נוסעות יחד לחתונה של אחיו באוטו מלוכלך ומסריח מאוכל שנשכח, ובדרך עוברות טלטלות משעשעות. בין היתר הן נכנסות בלית ברירה לשירותי גברים, שם קורטני משתמשת במשתנה וכריסטינה נתקלת בחור בקיר, שמתוכו מציץ למרבה הצער פין. בסוף האסון בשירותים קורטני וכריסטינה נרטבות לגמרי ממי ניאגרה ונשארות בתחתונים מגוחכים ו"לא סקסיים" למראה. הומור כזה, שמגחיך את הגוף ופועל על אי-אסתטיקה בהחלט לא מתיישב עם ההצגה הטיפוסית של דמות האישה בקולנוע. כאמור, הופעת האישה לרוב מהווה שיא של עונג החזותי בקולנוע, ויוצרי "הכי מתוק שיש" העזו לשבש את העונג במידה לא מבוטלת לצד הצגת הגיבורות כמיניות ומושכות.
הסרט יוצר שבירה נוספת של הכללים המקובלים בחברה והיא אי קידוש מוסד הנישואין. סבו של פיטר, מופיע פעמיים בסרט כשסובביו בטוחים שהוא מתגעגע לסבתא, אשתו המנוחה, ואילו הוא עצמו מתחרט שלא ניצל הזדמנות לאהוב אישה אחרת כשהיה צעיר. בסיום מסען, כריסטינה וקורטני מגיעות לחתונה ומופתעות לגלות שזהו פיטר שמתחתן, ולא אחיו. כאשר הוא וארוסתו עומדים בפני הכומר, שניהם מתגרדים באי נחת ומפריעים לכומר לנהל את הטקס. הכלה אומרת לפיטר שהיא לא בטוחה שהיא רוצה להינשא לו ולאחר דיון קצר בין השנים, הם מחזיקים ידיים ומכריזים באושר מול כל הקהל שבכנסייה, שהם לא מתחתנים. 
השליש האחרון של בעלילה של הסרט מאתגר את הפרשנות הפמיניסטית והחדשנית שלו, ואפשר לראות בו חזרה לתבנית המוכרת, אבל לא לגמרי. ההומור מושלך הצידה, לקורטני יש בן זוג וכריסטינה נחשפת כאישה, בוכה, שבעצם כן מעוניינת בזוגיות ומוכנה "להתגבר על הפחד". לאחר חוויה מייאשת עם גבר אחר, מופיע "האביר על הסוס הלבן" הלבן בדמות פיטר, מחכה לה בכניסה לביתה. הם מדברים ואז קורית תפנית - פיטר מפחד שכריסטינה בכלל לא מעוניינת בו כפי שחשב והוא הולך ממלמל לעצמו בחוסר בטחון. כריסטינה נדרשת לאזור אומץ, ללכת בעקבותיו ולהביע בפניו את הרצון הכן שלה. בזאת מתעלה הפתרון מעל המובן מאליו, ושם בידיה של הדמות הנשית, את ההכרעה הסופית בעלילה. 
כמו "נוטינג היל", גם "הכי מתוק שיש" עוד נאמן לסיום הזוגי ולהנחה שמתחת לפני השטח כל אישה, גם אם היא ליברלית ומצחיקה, רוצה זוגיות. עם זאת, התעוזה והכריזמה של כריסטינה לא מבוטלות כדי שתוכל "להשתייך" לגבר שבו היא מעוניינת, הן דווקא נדרשות לה כדי שתוכל להיות איתו. שני הסרטים מראים אפשרות שבה הדמות הנשית פעילה לפחות במידה שווה לגבר שהיא מעוניינת בו, ומשחקים עם האפיונים של האישה והגבר. ב"נוטינג היל" זו האישה שהיא קרייריסטית ו"הכי מתוק שיש" מציג את הנשים כבעלות כח ונועזות, שמתנהגות באופן בלתי הולם ולא אסתטי. הצגת המיניות של נשים בסרטים הללו עוד מעלה קונפליקטים, עליהם ארחיב בפרק הבא. 


הפגנת מיניות נשית ואופן ייצוגה בקולנוע הפופולרי
דרך שלושת הסרטים שהוזכרו עד כה, אנסה לפרש כיצד נתפסת המיניות הנשית בתרבות הפופולרית-רומנטית של הוליווד בסוף שנות ה90. אפשר לראות שוני ראשוני ביחס למיניות בין "הכי מתוק שיש" לבין השניים האחרים – "נוטינג היל" ו"עשרה דברים שאני הכי שונאת אצלך".    הראשון עושה שימוש בהומור גס ומעז להציג סצנות מיניות בוטות, ואילו השניים האחרים מקפידים לשמור על "טוהר" המיניות הרומנטית כאשר יש אבחנה ברורה בין מיניות חיובית למיניות מלוכלת או משפילה. 
ראוי להזכיר בפתח הדיון את עבודתם של קבוצת חוקרים בקשר לתסריט המיני, שמסקנותיהם מפורטות במאמר "Sexual Scripts among Young Heterosexually Active Men and Women:Continuity and Change" . שם הם מאפיינים את אב הטיפוס המקובל של האישה והגבר בהתנהגותם המינית – האישה נמצאת בתפקיד הנחשקת ובעלת חשק מיני נמוך משל עצמה. היא לא מנוסה מינית, שואפת למערכת יחסים מונוגמית ולא ליחסי מין מזדמנים, ואילו הגבר הוא בעל מאפיינים הפוכים ממנה – הוא מעוניין ביחסי מין ובפרטנריות רבות. הדחף המיני שלו מוגבר, והוא זה אשר מוביל ומקדם סיטואציות מיניות ובעל ניסיון בהן.
ב"נוטינג היל", אנה היא יוזמת האינטימיות וכך הסרט שובר את התסריט המיני המקובל. עם זאת, חלק גדול מהעיסוק במיניות שמופיע בסרט קשור לעניין הציבורי שמתגלה סביב חייה המיניים של אנה. סביר שיתעורר סביב כוכב או כוכבת הולוודיים עניין מוגבר בחייהם הפרטיים, אבל נוסף על המציצנות כשלעצמה, חשיפתה באופן זה מציב את שמה הטוב בסכנה ומעורר בקרבה חרדה וזעם.  יחסי המין הפרטיים של הזוג מוצגים כיפים וטובים מטבעם, אבל הפומביות משפילה את אנה ולכן מסכנת מאוד הקשר שנרקם ביניהם. 
בחלק השני של הסרט, אנה מגיעה לוויל כדי להתחבא מהסערה התקשורתית שניצתה לאחר פרסום של תצלומי עירום שלה. כשהיא מגיעה, במצוקה, היא מביעה מעין חרטה והצדקות בפני וויליאם (היא הייתה ענייה בזמנו, היא אומרת). בהמשך עולים בשיח ביניהם הקשיים שהיא עוברת כשחקנית בהקשר לעירום. בתיאור הלילה שהם נמצאים בו ביחד, כאמור, ביוזמת אנה, נראים הרגעים שלפני ואחרי היחסים האינטימיים ביניהם. האור הלילי מלאכי, תנועות המצלמה איטיות וקרובות לדמויות, היחסים בין הגופים מעודנים והמוזיקה נותנת תחושה של שיא ולאחריו רגיעה. בבוקר הם משוחחים במיטה. האור בסצינה בהיר, הסדינים לבנים וכלל הצבעים בצילום הרמוניים ורכים. 
האידיליה ביניהם נהרסת לגמרי באחת, על ידי צלמי הפפרצי שנמצאים מחוץ לביתו של וויליאם וזוכים לצלם את שניהם בביגוד מינימלי ומסגיר. האמצעים הקולנועיים מגבירים את חוויית השבר והניכור - ברגעי פתיחת הדלת נראים פלאשים של מצלמות, חודרים מבחוץ קולות הצעקות והצילומים בעוצמה גבוהה מאוד. השוטים שבהם נראה קהל הצלמים מותירים רושם שמדובר ברבים מאוד ש"רעבים" להציץ. אנה מגיבה בחריפות למצב, תוקפת את וויל והולכת. 
המהלך הזה מתאר ניגודיות ומשתמש באמצעים הקולנועיים כדי להעביר אותו לצופה. האינטימיות הפרטית מלווה באווירה מלאכית ושלווה מבחינה ויזואלית ואודיאלית, וחשיפתה מצלצלת באוזני הצופה ומהבהבת בעיניו. 
היחס השמרני והצורך "לשמור" על מיניותה של האישה קיים גם ב"עשרה דברים שאני הכי שונאת אצלך". שם ברורה הנחת היסוד מהתסריט המיני שגברים צעירים מעוניינים "להשכיב" בזדון צעירות ומכך עליהן להתגונן. דמות אבי האחיות מייצג בבהירות את ההשקפה הזו. בפעם הראשונה שהוא מופיע בסרט הוא מדקלם בפני בנותיו את החוק של הבית: לא לפגוש בנים עד שיגמרו את לימודיהן בתיכון. בסצינה אחרת האב מלביש את ביאנקה במעין בטן הריון תותבת כדי להרתיע אותה מלקיים יחסי מין.
היחס למיניות של קאט בסרט נידון במידה רבה בפרק הראשון, ואין ספק שהוא מעורר קונפליקטים. ברגעים הבודדים שבהם היא מפגינה התנהגות מינית, היא נמצאת תחת השפעת אלכוהול ומציגה עצמה לראווה באופן שיעורר תשוקה בגברים הצעירים.קאט נתקלת במחסום כאשר היא מבקשת ליצור מגע עם פטריק. הוא דוחה אותה, ולבסוף הם מתנשקים ביוזמתו שלו. במקרה אחר, קאט חושפת את שדיה בפני מורה כדי לעזור לפטריק לחמוק מהחדר. דמותה מתקבלת כאמיצה, אבל זאת בהישענות על המיניות הנשית כמשמשת גברים. קשה למצוא בסרט התנהגות מינית בריאה של הגיבורה.
מלבד דמותה של קאט, ארצה להתייחס גם למנהלת בית הספר, דמות פרודית, שמביאה אור אחר למכלול המיניות הנשית המיוצגת בסרט. מיס פרקי (Perky מתורגם מאגלית לעליז, נמרץ, רענן, עירני או מרומם) היא ההפך ממה שמצופה ממנהלת להיות. התבטאויותיה אירוניות, ובלתי ממלכתיות. בין פגישותיה עם התלמידים, היא עוסקת בכתיבת רומן אירוטי. מיס פרקי מייצגת בהומוריסטיות און נשי ונועזות . קאט לעומתה 
כמו שהוזכר בפרק הראשון, הצילום והבימוי מתגייסים כדי להציג את קאט לראווה ולענג את עיני הדמויות הגבריות ואת הצופה באותן סיטואציות שנותנות פתח לכך – במועדון ובמסיבת הבית. 
מבין שלושת הסרטים שעומדים לדיון בעבודה זו, "הכי מתוק שיש" הוא המתעתע והמעניין ביותר בהקשר לייצוג מיניות נשית. ייצוג זה אינו אחיד לארוך הסרט ודי רדיקלי. בחלקו נראה שהוא מתנגד לתסריט המיני המקובל ומשקף באמינות גבוהה מיניות נשית עצמאית, ובחלקו הוא חוזר על אותן סכמות סקסיסטיות שמשרתות מבט גברי. הנשים הגיבורות ללא ספק מצייתות לאידיאל היופי האמריקאי. שלושתן רזות וחטובות, עם תווי פנים עדינים, והן נוהגות להתלבש בבגדים צמודים ולעקוף את התור בסלקציה של המועדון. יחד עם זאת, לנשים הללו סלנג משלהן והומור פרטי ששזור לאורך הסרט ותומך ביצירת רושם של אחווה נשית חזקה ובעלת יכולת.  
סצנת הריקודים במועדון מתרחשת בדקות הראשונות לסרט. שלושת הגיבורות נכנסות, וביניהן ג'ין, שלא מכירה את המקום. היא נעמדת בפני אחת מרקדניות הראווה (שנמצאת מאחורי זכוכית) ובוהה בה בהשתאות. זהו אולי אמצעי להשהות את מבט הצופה, אבל כך גם מתאפשרת הזדהות עם גי'ן, שתוהה על משמעות הדבר ולא מקבלת את הסיטואציה הזו כמובנת מאליו. הצגת הראווה של הגוף הנשי ממשיכה כשהמצלמה עוברת דרך רקדנית אחרת לכריסטינה וקורטני שרוקדות בעצמן. הצילום של השתים רוקדות נעשה "דרך הקהל" כך שהצופה תופס עמדה של אחד הגברים שמסתכלים עליהן רוקדות מבין האנשים. לא לוקח הרבה זמן עד שמצטרפים לפריים שני צעירים שמבצעים מעין ריקוד חיזור והופכים את הסצינה למגוחכת ומביכה. קורטני וכריסטינה פורשות מהרחבה וכריסטינה משווה את השניים לזיגפריד ורוי (צמד קרקסנים ממוצא גרמני שמופעם היה פופולרי מאוד בלאס וגאס בשנות ה90). 
עוד במהלך שהייתן באותו מועדון, כריסטינה מטרידה עובר אורח שנעשה בהמשך דמות מרכזית (כפי שסופר בפרק הקודם). היא תופסת בישבנו כדי להסב את תשומת ליבו. מתקבל מכל אלו עירוב מעניין בין הצגה צפויה של נשים-מושכות-רוקדות-במועדון-ומדברות-על-גברים, לבין שהות בחוויה מאופיינת, הזויה וגם סובייקטיבית של אותן נשים.
היחס המודע אך אבסורדי לענייניים בין גברים לנשים חוזר גם ביחס למיניות מפורשת. כריסטינה חולמת חלום רטוב ובו פיטר מענג אותה במין אוראלי ומצהיר שישמח לעשות זאת בכל שעה. בנוסף הוא מבקש שלא תענג אותו בחזרה ומיידע אותה שגברים בכלל לא אוהבים מין אוראלי. לעומת זאת, ב"מציאות" של הסרט, ג'ין נתקעת במהלך מין אוראלי שהיא מבצעת בחבר שלה, בגלל פירסינג באיבר מינו. הסיטואציה הזו הופכת לפומבית כשמגיעים המוני אנשים כדי לסייע להם להיחלץ, ובסופו של דבר כריסטינה וקורטני מביאות את הישועה כשהן שרות יחד עם ג'ין שיר. לצד הנועזות וההומור שבסצינה, קשה להתעלם מההשפלה שעוברת דמותה של ג'ין כשהיא מנסה לשיר עם פין בתוך פיה. 
סצינה אחרת, שמעוררת אי נוחות דומה, נחתכה בגרסה שיצאה להקרנה בקולנוע. בראיון עם התסריטאית, ננסי מ. פימנטל, התברר שכוונותיה ביחס למה שמכונה "שיר הפין" היו אחרות. היא שאבה השראה מחבורת מונטי פייתון שכתבו שיר הומוריסטי בעל אותו השם, שמתחיל בשורות הבאות:
Isn't it awfully nice to have a penis"
Isn't it frightfully good to have a dong
It's swell to have a stiffy
It's divine to own a dick
(…)"
בסרט שרות שלושת החברות על תגובתן לאיבר המין של הגבר שאיתו הן שוכבות. הן מתארות כמה הוא גדול, עושות תנועות ומשמיעות קולות מתענגים לכאורה שמזכירים פורנוגרפיה. הצילומים מתמקדים מספר פעמים בישבניהן בעת שהן רוקדות עם נעלי עקב. חוץ מהפאלוצנטריות בשיר עצמו, ההזדמנות לביקורת על התופעה שבה נשים מרגישות צורך להתנהג ביחסי מין כמו בפורנו, מתחסלת לגמרי כשאמצעי הקולנוע והבימוי מציגים את הגיבורות כאובייקטים מיניים. 
"הכי מתוק שיש" מותח את הגבולות של מה שראוי להציג בקולנוע בהומור הבוטה ובהצגת סיטואציות מיניות. זוהי סטייה אמיצה מהנורמה ביחס לאופן שנהוג לייצג אישה. הבימוי ואופן הצילום יוצרים אובייקטיפיקציה של הנשים הגיבורות שנראה שהתסריט לאו דווקא מכוון אליה, ולכן קשה למצות מהסרט ייצוג אחיד של ביטויי מיניות נשית.
